1. data type 

program ရေးသားရာတွင် အခြေခံအကျဆုံး data လေးမျိုး ရှိပါသည်။

1. integer 

2. floating point number 

3. unicode character string 

4. Boolean value 

စသည်တို့ ဖြစ်ကြပါသည်။

################################################

1. integer 

မြန်မာလို အဓိပ္ပါယ်မှာ ကိန်းပြည့်ဖြစ်ပါသည်။

ကိန်းပြည့်ဆိုသည်မှာ တစ်ခု ၊ နှစ်ခု စသဖြင့် အပြည့်အဝရှိခြင်းကို ဆိုလိုခြင်းဖြစ်ပါသည်။

မြင်သာအောင် ပြောရပါက ကိတ်မုန့်တစ်ခု ၊ သစ်သီးဆယ်လုံး စသည်တို့သည် အပြည့်အဝရှိသော အရာများဖြစ်ကြပြီး 

ကိတ်မုန့် တစ်ခုနဲ့ တစ်ဝက် ၊ သစ်သီးတစ်စိတ် စသည်တို့သည် အပြည့်အဝမရှိသော အစွန်းထွက်နေ‌သော တန်ဖိုးများဖြစ်ကြပါသည်။

################################################

2. floating point number 

float ဖြစ်နေသည့် point ပါသော နံပါတ်များဟူ၍ အဓိပ္ပါယ်ပြန်နိုင်ပါသည်။

တစ်ဆယ်နှင့်စားထားကြောင်း ဖော်ပြသည့် decimal point ပါသော နံပါတ်များဟူ၍လည်း အဓိပ္ပါယ်ပြန်နိုင်ပါသည်။

အလွယ်ပြောရရင် ဒဿမကိန်း / ဆယ်လီစိတ်ကိန်း / တစ်ဆယ်နဲ့ စားထားသော အစိတ်အပိုင်းပါသောနံပါတ်များကို ဆိုလိုတာဖြစ်ပါတယ်။

ဥပမာပေးရရင် 

0.1 ဆိုရင် ဆယ်ပုံတစ်ပုံဖြစ်ပါမယ်။
point ရဲ့ ညာဘက် တစ်ခုအကွာဟာ တစ်ဆယ်တစ်ထပ်နဲ့ စားထားတယ်လို့ အဓိပ္ပါယ်ရပါတယ်။

0.001 ကတော့ တစ်ထောင်ပုံတစ်ပုံဖြစ်ပါမယ်။
decimal point ရဲ့ညာဘက် သုံးခုမြောက်နေရာမှာရှိလို့ တစ်ဆယ်သုံးထပ်နဲ့ စားထားတယ်လို့ အဓိပ္ပါယ်ရပါတယ်။

################################################

သင်္ချာဆိုင်ရာ ပေါင်း / နှုတ် / မြှောက် / စား လုပ်ဆောင်ချက်များအတွက် integer (ကိန်းပြည့်) နှင့် floating point number (ဒဿမကိန်း) တို့ကို အသုံးပြုနိုင်ပါသည်။

################################################

3. unicode character string

Unicode  ဆိုတာက ကမ္ဘာတစ်ခုလုံးက စာလုံးတွေကို တူညီတဲ့ နံပါတ်ပေးထားကို ပြောတာပါ။

မြင်သာအောင် ရှင်းပြရရင် 

ကွန်ပြူတာတွေမှာ A ကို ပြဖို့အတွက် ကြိုက်နှစ်သက်ရာ နံပါတ်ကို အသုံးပြုနိုင်ပါတယ်။

ကွန်ပြူတာတစ်ခုမှာ 10 ကို A ရဲ့ နံပါတ်အဖြစ် ပေးထားခဲ့ပြီး တစ်ခြား computer မှာ B  လို့ ပေးထားခဲ့ရင် ပထမကွန်ပြူတာက စာကို တစ်ခြားကွန်ပြူတာမှာ ဖွင့်တဲ့အခါ A လို့ မပြပဲ B လို့ ပြမှာ ဖြစ်ပါတယ်။

ဒါကြောင့် ကွန်ပြူတာအားလုံးမှာ အတူတူပြစေချင်တဲ့အတွက် code နံပါတ်တစ်ခုတည်းကို ကမ္ဘာတစ်ခုလုံး အတူတူသုံးကြမယ်ဆိုတာမျိုး သတ်မှတ်ပြီး ဖန်တီးလိုက်ကြပါတယ်။

တူညီသော ကုတ်နံပါတ်တွေလို့ ခေါ်ပါတယ်။

ဘိုလို အသံထွက်ရင်တော့ ယူနီကုတ်ပေါ့။

uni ဆိုတာက တူညီတာဖြစ်ပြီး code ကတော့ တစ်ခုခုကို ကိုယ်စားပြုထားတဲ့ နံပါတ်ဖြစ်ပါတယ်။

################################################

အင်္ဂလိပ်အက္ခရာ A ဟာ unicode အမှတ်စဉ် 65 ဖြစ်ပြီး  B ဟာ 66 ဖြစ်ပါတယ်။

မြန်မာအက္ခရာ ကကြီး ကတော့ အမှတ်စဉ် 4096 ဖြစ်ပြီး ခကွေးကတော့ 4097 ဖြစ်ပါတယ်။

လက်နှစ်ချောင်းထောင်တဲ့ victory hand ✌️ လို့ ခေါ်တဲ့ emoji ကတော့ 9996 ခုမြောက်မှာ ရှိပါတယ်။

################################################

စာများနှင့်ပတ်သတ်သော လုပ်ဆောင်ချက်များအတွက် unicode character string ကို အသုံးပြုနိုင်ပါသည်။

ဥပမာပေးရရင် ဝတ္ထုစာအုပ်ထဲက ဇာတ်ကောင် မောင်မောင်ဆိုတဲ့အမည်ကို မောင်အောင်လို့ ပြောင်းချင်တဲ့အခါ ဝတ္ထုတစ်အုပ်လုံး လက်နဲ့ လိုက်မပြင်ချင်လို့ Python program တစ်ကြောင်းလောက်နဲ့ ပြင်ခိုင်းလိုက်တာမျိုးပေါ့။

################################################

4. Boolean 

Boolean သည် British သင်္ချာပညာရှင် George Boole ရေးသားခဲ့သော "An Investigation of the Laws of Thought" (1854) စာအုပ်တွင် ပါရှိသော symbolic logic အတွေးအခေါ်များမှ ဆင်းသက်လာခဲ့တာဖြစ်ပြီး 

စာရေးဆရာကို ဂုဏ်ပြုသည့် အနေဖြင့် computer science နှင့် electronics များတွင် အသုံးပြုကြသော True / False တန်ဖိုးများကို Boolean Values လို့ ခေါ်ခဲ့ကြတာဖြစ်ပါတယ်။။

ဆယ်တန်းတွင် သင်ခဲ့ကြရသော AND, OR, NOT, NAND, NOR, XOR စသည့် logical operations များသည် Boolean Logic ပေါ်တွင် အခြေခံထားပါသည်။

Computer သည် လျှပ်စစ်ပစ္စည်းတစ်ခုသာဖြစ်ပြီး လျှပ်စစ်စနစ်တစ်ခုတွင် လျှပ်စစ်စီးဆင်းမှု ရှိ/မရှိ တစ်နည်းအားဖြင့် သတ်မှတ်ဗို့အားရှိ/မရှိဟူသော အခြေအနေနှစ်ခုသာ ရှိပါသည်။

ထိုအခြေအနေနှစ်ခုကို 

on / off

1 / 0

True / False 

စသဖြင့် Boolean Values အနေဖြင့် ဖော်ပြလေ့ရှိကြပါသည်။

Python မှာတော့ True နဲ့ False နှစ်ခုကိုသာ Boolean တန်ဖိုးအဖြစ် အသုံးပြုထားပါတယ်။

################################################